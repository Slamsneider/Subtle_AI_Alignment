Kultur
Rane Willerslev ønsker ikke at donere sine organer og vil bisættes med sin jagtbue. Dem skal han bruge i efterlivet 
Vi skal være bedre til at tale om det mulige liv efter døden, lyder det fra direktøren fra Nationalmuseet, der er aktuel med en ny bog om efterlivet.

(Foto: © Sofie Mathiassen, Scanpix Denmark)
Af
Julie Würtz
I dag kl. 12:40

https://www.dr.dk/nyheder/kultur/rane-willerslev-oensker-ikke-donere-sine-organer-og-vil-bisaettes-med-sin-jagtbue-dem
Rane Willerslev vil begraves med sit vildmarksudstyr, en varm jakke og sin jagtbue.

Han kunne også tænke sig at have sit gevær og patroner ved sin side, men det får han nok ikke lov til, når kisten en dag ædes af flammerne, og han skal bisættes.

Organerne ønsker han heller ikke at donere. De skal også med.

- I min verden bruger jeg organerne på den anden side - til ligesom at leve videre, fortæller professoren, eventyreren og direktøren for Nationalmuseet, da han gæster P1-programmet ”Ugens gæst”.

Willerslev skynder sig at understrege, at han har ingen intention om, at færre skal blive organdonorer.

- Jeg har ikke nogen bevisførelse for det, men i min personlige tro, der har jeg brug for de organer.

For når kroppen, udstyret og tøjet smuldres og forvandles til aske, tror Rane Willerslev på, at det hele atter samles på den anden side. Hvordan den side ser ud, det ved ingen. I hvert fald for nu.

© Ritzau Scanpix
Rane Willerslev
Rane Willerslev er tidligere professor i social antropologi ved Aarhus Universitet. Han har en ph.d. fra University of Cambridge og kandidatgrad i Visual Anthropology fra University of Manchester.

Han studeret oprindelige folk i over 20 år. Mest af alt i Sibirien, hvor han i længere perioder har slået sig ned.

I 2017 tiltrådte han stillingen som direktør for Nationalmuseet.

Har medvirket i en række tv-programmer blandt andet DR's 'Historien om mennesket'.

Er tvillingebror til DNA-forsker Eske Willerslev.

Og det er netop modsætningsforholdet mellem direktøren for Nationalmuseet – det ultimative billede på videnskab og evolution – og troen på et liv efter døden, der vækker opsigt.

I denne uge har han turneret rundt i landets medier for at promovere sin nye bog ”Efterlivet – en samtale om det uvisse”, som han har skrevet sammen med retoriker Frederik Lindhardt.

Sammen har de taget fat i alt fra instruktører til videnskabsfolk for at høre, hvad deres overbevisning er, når vi taler om, hvad der venter efter døden.

Vesten har dræbt tanken om efterlivet
Med bogen ønsker Rane Willerslev at ødelægge den boble af berøringsangst, som omkranser vores vilje til at tale om det mulige liv efter døden.

- Hvis du siger, at du tror på et efterliv, bliver du enten betragtet som infantil eller som religiøs ekstremist. Fordi de fleste af os går rundt med sådan en forestilling om, at det er fuldstændig stensikkert, at alt slukker, og så er det bare det. Men hvor sikre er vi egentlig på det?

Forestillingen om et efterliv er Rane Willerslev ikke ene om.

I 2019 udkom Aalborg Universitet med Den Danske Værdiundersøgelse, som viste, at 24 procent af danskerne tror på et liv efter døden.

- Det er jo tankevækkende, at det er kun i de sidste 150 år og i Vesten, som egentlig betragter det her med efterlivet som noget sludder.

- I resten af vores historie har vi haft forestillinger om efterliv, og ikke nok med det, de har i den grad formet den måde, vi har levet på, siger Rane Willerslev i programmet.

Er det et udtryk for menneskelig fantasi, eller manglen på samme, eller er det et udtryk for visdom? Og der vælger jeg så at tro på det sidste.
Rane Willerslev
Tidligere og i mindre samfund i dag, er det en helt naturlig del af livet at forberede sig på sin næste rejse i døden, forklarer han.

Alt fra det gamle Grækenland, Egypten, Grønland til civilisationer i Afrika og Sibirien deler nemlig samme opfattelse, at hvad vi tager os med i graven, hjælper os på vej videre i døden, som ofte kan blive en lang og besværlig rejse.

- Det er den mest udbredte forestilling og den ældste forestilling, vi har som mennesker. Og så kan man sige: Er det et udtryk for menneskelig fantasi, eller manglen på samme, eller er det et udtryk for visdom? Og der vælger jeg så at tro på det sidste, forklarer Rane Willerslev, der har tilbragt flere år af sin tilværelse på at opholde sig i mindre civilisationer i Afrika og Sibirien.

Tror på et gennembrud på størrelse med Darwin
Til trods for Rane Willerslev står fast ved sin tro, understreger han også, at han ikke kan slå tanken om et efterliv fast med syvtommersøm.

Alligevel har han i takt med tilblivelsen af bogen opdaget nogle ting, der får ham til at tro på, at vi i den nærmeste fremtid får et gennembrud, når vi taler om liv og død.

- Der er en hjerneforsker, vi taler med, som siger, at hun ikke vil være overrasket, hvis vi om nogle år finder ud af, at bevidstheden er noget kollektivt, der findes i naturen, og vores hjerner er i bare noget, der tapper ind i den.

For selvom det kan lyde modstridende, at videnskaben skal være nøglen til at forstå døden en dag, så er det netop, hvad Rane Willerslev peger på.


Rane Willerslev mener, at vi skal kigge på, hvordan en masse civilisationer før os - og i dag - tror på et liv efter døden. Men det er en teori, som vi i Vesten i løbet af de seneste 150 år aflivet og afskrevet. (Foto: © Linda Kastrup, Ritzau Scanpix)
Ifølge ham har vi aldrig forsket så meget i hjernen som nu, fordi vi bliver ældre og ramt af sygdomme som demens, Alzheimers og Parkinsons. Og det kan måske blive gennembruddet til en større forståelse, om hvad der er bevidsthed, og hvordan fungerer hjernen, mener han.

- Så jeg tænker, at inden for måske vores levetid, får vi nogle helt nye indsigter, der er så fundamentale, ligesom Darwin i sin tid brød med det kristne verdensbillede og vores forståelse af os selv, siger Rane Willerslev.

Efterliv skaber mindre angst
Snakken om livet efter døden får vært Pia Rønn i programmet til at prikke lidt til Rane Willerslevs begejstring om efterlivet.

Sandsynligheden for, at der er et efterliv, er i hvert fald lige så høj, som at der ikke skulle være noget.
Rane Willerslev
Men er det, fordi du tror på, eller er det, fordi du gerne vil tro på det. Altså at det er håbet om et efterliv, der fylder mest, spørger hun ham.

- Fordi jeg har valgt at tro på, at der er et efterliv, så skaber det jo en mindre angst, kan man sige, svarer Rane Willerslev.

Én ting er han dog sikker på.

- Sandsynligheden for, at der er et efterliv, er i hvert fald lige så høj, som at der ikke skulle være noget.
